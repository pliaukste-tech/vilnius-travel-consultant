Stiklo kvartalas

Stiklo kvartalas susikūrė 2018-ųjų spalį Stiklių, M. Antokolskio, Gaono ir Žydų gatvių teritorijoje. Stiklo kvartalo bendruomenės tikslas – rengti kultūrinius maršrutus, pasakoti paslėptas įvairių Vilniaus senamiesčio vietų istorijas, kurti tradicijas, gerinti kvartalo infrastruktūrą, pritraukti investuotojus, taip pat – miesto gyventojus ir svečius čia kultūringai praleisti laisvalaikį.

Trumpa istorija

Jau daugiau nei 600 metų skaičiuojantis kvartalas, kadaise užėmęs didžiąją dabartinio senamiesčio dalį, buvo žydų gyvenamoji vieta, auksakalių, stiklapūčių, amatininkų ir finansininkų miestelis. 1495 m. čia buvo įkurta auksakalių gildija, 1547 m. – pirmoji LDK stiklo manufaktūra.

Stiklo kvartalo pavadinimas gimė 2018 m., susikūrus tvirtai bendruomenei, primindamas laikus, kai čia driekėsi net trys gatvės, kurioms buvo suteiktas „stiklo“ pavadinimas; Stiklo 1-oji, Stiklo 2-oji ir Stiklo 3-oji g.

Tarsi paslėptas tarp didžiųjų miesto gatvių kvartalas iki šiol glaudžia juvelyrus, vietos menininkų, amatininkų krautuvėles ir dirbtuves, jaukius restoranus, kamerinį orkestrą, meno galerijas ir vieną seniausių, iki šiol veikiančių, viešbučių  – viešbutį „Stikliai“.

Gedimino pilis

Šis Vilniaus simbolis matyti iš daugelio Senamiesčio vietų ir yra vaizduojamas įvairiausiuose meno kūriniuose. Užlipus ant Gedimino kalno ar pakilus dar aukščiau - ant Gedimino bokšto apžvalgos aikštelės - atsiveria nuostabiausios Vilniaus panoramos ir auksiniai saulėlydžiai. Raudoni Vilniaus stogai, bažnyčių bokštai ir siauros gatvelės atrodo stulbinančiai. Gedmino bokšte pamatysite istorinę parodą, kurioje eksponuojami Vilniaus pilių rekonstrukcijos modeliai, ginkluotė ir senojo Vilniaus ikonografija.

Gedimino pilies bokštas yra lankomiausias Lietuvos nacionalinio muziejaus padalinys. Jame įkurta ekspozicija supažindina su Vilniaus, kaip politinio Lietuvos Didžiosios Kunigaikštystės centro, istorija ir kviečia savo akimis išvysti nuostabią sostinės panoramą.

Kildamas siaurais bokšto laipteliais aukštas po aukšto lankytojas susipažins su Vilniaus pilių teritorijos raida, išvys baltų papuošalus ir svarbiausius karybos atributus.

Antrame aukšte įkurta interaktyvi ekspozicija „Laiko juostos vaizdai pro Gedimino pilies bokšto langus“ kviečia patirti kryžiuočių antpuolį, pamatyti, kaip miestas augo Renesanso laikotarpiu, ir palyginti šį vaizdą su Aukštutinės ir Žemutinės pilių panorama 1785 metais, kai jos jau buvo praradusios savo politinę svarbą. Ši kelionė – tarsi potyris, padedantis užčiuopti miesto kaitą, pradžioje pro langus žvelgiant iš bokšto, o vėliau – į bokštą, nuo XIV iki pat XXI amžiaus.

Trečiame aukšte lankytojai galės pajusti, ką reiškė stovėti Baltijos kelyje, vienoje iš įsimintiniausių manifestacijų, įvykusių 1989 metų vasarą, kai už laisvę nuo Vilniaus iki Talino rankomis susikibo beveik 2 milijonai žmonių.

Bokšto apžvalgos aikštelėje prieš akis lyg ant delno atsiveria Vilniaus panorama, o čia pat plazdanti Lietuvos vėliava primena, kad Gedimino bokštas – tai Vilniaus, o kartu ir visos Lietuvos simbolis.

Trumpa istorija

Gedimino pilies bokštas yra vienintelis išlikęs Aukštutinės pilies įtvirtinimo bokštas. Legenda byloja, kad didysis kunigaikštis susapnavo ant kalvos staugiantį Geležinį Vilką, pranašaujantį apie didį miestą. Pirma čia buvo pastatyta medinė pilis, vėliau 1409 m. Vytautas Didysis pastatė mūrinę pilį.

Kai pilis neteko savo paskirties ir apgriuvo, Gedimino bokštas buvo naudojamas įvairiai - 1838 m. čia įsikūrė pirmasis telegrafas Vilniuje. Prieš šimtmetį bokšto viršuje pirmą kartą buvo iškelta Lietuvos vėliava. Vilniaus pilies muziejus buvo atidarytas 1960 m., o 1968 m. jis tapo Lietuvos nacionalinio muziejaus padaliniu.

Užupio respublika

Užupis – menininkų respublika, kartais lyginama su Paryžiaus Monmartro rajonu arba Kopenhagos Kristianija. Jis garsėja savo nuosavu himnu, konstitucija, kurią galima perskaityti Paupio gatvės pradžioje (ji surašyta ant tvoros), prezidentu, vyskupu, čia plyti vieno seniausių, Vilniaus Bernardinų, kapinės, stovi dvi bažnyčios, o viską vainikuoja bronzinis Užupio angelas.

Tai vienas seniausių Vilniaus rajonų, istoriniuose šaltiniuose minimas jau XVI amžiuje. Senovėje čia sparnais mojo daugybė malūnų, čia buvo vargingųjų priemiestis, kur daugiausia gyveno amatininkai, o vienu metu netoliese buvo įsikūręs ir viešnamių kvartalas.

Trumpa istorija

Šiuo metu Užupis – vienas prestižiškiausių ir brangiausių Vilniaus rajonų. Jau pats Užupio pavadinimas reiškia „vieta už upės“. Vilnios upė, dažnai vadinama ir kitaip, Vilnele, – neatskiriama Užupio dalis. Tad nieko keista, kad dar vienu Užupio simboliu tapo bronzinė undinėlė, kitaip vadinama Užupio mergele. Jos autorius – skulptorius Romas Vilčiauskas. Undinėlė sėdi Vilnios krantinėje įrengtoje nišoje. Sakoma, kad būtent ji ir vilioja į Užupį žmones iš viso pasaulio. O tie, kurie neatsispiria jos kerams, pasilieka Užupyje amžinai.

Centrinėje Užupio aikštėje 2002 metais buvo atidengta Angelo skulptūra. Šis skulptoriaus Romo Vilčiausko sukurtas bronzinis angelas tapo dar vienu Užupio simboliu.

Sovietmečio laikais Užupis buvo labai apleistas ir pelnė vieno pavojingiausių Vilniaus rajonų reputaciją. Bėgant laikui, pigiuose Užupio namuose ėmė kurtis menininkai – juk čia pat, už tiltelio, buvo Dailės akademija. Dabar Užupyje vyksta alternatyvios mados festivaliai, rengiami koncertai, parodos, poezijos skaitymai, vaidinimai, originalios Užupio šventės.

Žvėryno rajonas

Prasieikite istoriniu Vilniaus maršrutu. Nuo XVI a. iki XIX a. vidurio dabartinio Žvėryno plotai priklausė vienai garbingiausių šalies giminių – Radviloms, kurie čia turėjo žvėrių medžioklės rezervatą (iš čia ir kilo vietovės pavadinimas).

Nuo seno čia buvo mėgstama miestiečių pasivaikščiojimų vieta, o XIX–XX a. čia įsikūrus vandens gydykloms ir pirtims virė tikras kurortinis gyvenimas. Šiandien šis žalias rajonas iš kitų miesto vietų išsiskiria savo architektūra ir atmosfera. Laikas Žvėryne teka lėčiau – pasivaikščiojimas po nediduką rajoną virsta tikra terapija stebint Neries srovę ir įkvepiant pušynais kvepiančio oro.

108 mediniai Žvėryno namai suteikia rajonui ypatingą aurą, o vaiskios jų spalvos nudažo kasdienybę. Medinės praėjusio šimtmečio vilos ir šiandien alsuoja tų dienų žavesiu. Šveicariški jų bokšteliai, rusiško stiliaus langų apvadai, tradicinė lietuviška kiaurapjūvio ornamentika ar spalvotų stikliukų verandos vitražai taip traukia akį.

Trumpa istorija

Iki šių dienų Žvėrynas alsuoja kurortiniu ritmu, kaimyniška atmosfera. Itin mėgstama miestiečių pasivaikščiojimo vieta jau nuo XVI a. – Žvėryno tvenkiniai, anksčiau sukę vandens malūną. Ieškantiems natūralumo – vos už kelių šimtų metrų laukia tiltas į Vingio parką. Kitapus Neries plyti miško plotai, galima leistis pagrindiniais takais iki prie estrados įsikūrusių pramogų – dviračių, paspirtukų, atrakcionų – vietų ar sukti mažiau pramintais takeliais ir, jei pasiseks, net sutikti stirnų.

Žvėryne, šalia Liubarto tilto, rasite nedidukę savo architektūra išsiskiriančią kenesą, vienus iš dviejų Lietuvoje esančių karaimų maldos namų. Nutiesus senąjį Žvėryno tiltą 1903 m. ir sujungus Vilnių su šiuo priemiesčiu kaip atsvara kitame Gedimino pr. gale esančiai Vilniaus katedrai buvo pastatyta įspūdinga Vilniaus stačiatikių Švč. Mergelės Marijos ženklo iš dangaus cerkvė.

Onos bažnyčia

Barselona turi savo pasididžiavimą – Sagrada Familia, o Vilnius savo – Šventos Onos bažnyčią. Per penkis šimtmečius beveik nepakitusi bažnyčia yra vienas gražiausių ir, ko gero, garsiausių Vilniaus statinių. Tai vėlyvosios gotikos šedevras. Ją gaubia daug legendų. Žymiausia jų pasakoja, jog Napoleonas Bonapartas pamatęs Šv. Onos bažnyčią norėjo ją ant delno nusinešti į Paryžių.

Šalia bažnyčios stovi XIX amžiuje pastatyta varpinė, imituojanti gotikos stilių.

Galima drąsiai teigti, kad Šv. Onos bažnyčia jau yra neatsiejamas Vilniaus simbolis.

Trumpa istorija

Bernardinų istorinis-architektūrinis ansamblis – unikalus Vilniaus senamiesčio urbanistinis kompleksas. Be visiems puikiai žinomų, Šv. Pranciškaus Asyžiečio (Bernardinų) ir Šv. Onos, bažnyčių, jį papildo dar ir bernardinų vienuolynas.

Vienuolynas, kaip ir Bernardinų bažnyčia, buvo pastatytas dar XV a. ir ne kartą buvo rekonstruotas. Iki mūsų dienų išliko vienuolyno gotikinis interjeras su savo autentiškais fasadais, elementais ir formomis.

XVI a. buvo pastatyti trys dviaukščiai vienuolyno korpusai, kartu su bažnyčia supę uždarą stačiakampio formos kiemą.

Vaikštant vienuolyno koridoriais ir grožintis jo lubų žvaigždiniais ir kryžminiais skliautais, negali likti abejingas, norisi aikčioti iš nuostabos ir susižavėjimo. Ant sienų gausu gotikinės ir renesansinės tapybos liekanų, zakristijoje išliko XVI a. renesansinis portalas ir puošnios XV a. menančios kalto metalo durys.

Bernardinų istorinį architektūrinį ansamblį negrįžtamai suniokojo 1869–1870 m. pro pat Šv. Onos bažnyčios fasadą nutiesta gatvė. Ji perkirto Bernardinų sodą ir šventorių suardydama išorinį vienuolyno ir bažnyčių ansamblį. XX a. pradžioje vienuolyne buvo sumūrytas papildomas (trečias) aukštas. Atnaujinimai atlikti ir 1919 m., ir 1923 m. – interjeras rekonstruotas erdves pritaikant Vilniaus universiteto Dailės fakultetui, vėliau reorganizuotam į Vilniaus dailės akademiją.

Vilniaus Katedra

Ši šventovė – Lietuvos krikšto simbolis. Vilniaus Šv. Stanislovo ir Šv. Vladislovo arkikatedra bazilika, pastatyta pačiame miesto centre, buvusios pagonių šventyklos vietoje, šalia gynybinės miesto pilies, pergyveno gražiausius ir dramatiškiausius Vilniaus ir visos Lietuvos istorijos įvykius.

Vilniaus arkikatedroje ilsisi visos Lietuvos ir jaunimo globėjo – Šv. Kazimiero – žemiškieji palaikai. Čia 1918–1925 m. vyskupavo pal. Jurgis Matulaitis. 1993 m. rugsėjo 4 d. Šventasis Tėvas Jonas Paulius II-sis Vilniaus arkikatedroje malda pradėjo savo istorinę apaštalinę kelionę po Lietuvą.

Trumpa istorija

Dėl dažnų gaisrų, karų bei nepatvaraus po pamatais esančio grunto Vilniaus katedra buvo ne kartą perstatinėjama. Pastato svarba lėmė, kad rekonstrukcijoms vadovaudavo žymiausi užsienio ir vietiniai architektai bei menininkai. Šiandieninis pastatas yra klasicistinio stiliaus (architektas Laurynas Stuoka-Gucevičius), tačiau jo mūruose slypi gotikos, renesanso, baroko pėdsakai.

Prie Vilniaus katedros stovi 57 m aukščio varpinės bokštas – vienas iš pagrindinių miesto simbolių, svarbi arkikatedros, Žemutinės ir Aukštutinės pilies komplekso dalis.

Varpinės istorija siekia XIII a. vidurį.  Čia stovėjęs gynybinis bokštas XVI a. tapo varpine, XIX a. pradžioje jis įgavo dabartinę išvaizdą. Pastato viršuje laiką skaičiuoja seniausias miesto laikrodis, į Šv. Mišias kviečia varpų skambėjimas. Bokšto istoriją pristato interaktyvi ekspozicija. Nuo varpinės bokšto lankytojams atsiveria įspūdingi Vilniaus vaizdai.

Aušros vartai

Šiandien Aušros Vartai daugumai žmonių asocijuojasi su maldos namais. Tačiau prieš kelis šimtmečius išgirdę Aušros Vartų vardą vilniečiai pirmiausia būtų pagalvoję apie miesto gynybinę sieną. Tuo metu Vilniaus miesto gynybinė siena turėjo dešimt vartų, o Aušros Vartai – vieninteliai išlikę iš tų dešimties. Apie gynybinę statinio funkciją primena ir išorinėje vartų pusėje iki šiol gerai matomos šaudymo angos.

Aušros Vartų koplyčioje kabantis stebuklingas Švenčiausiosios Mergelės Marijos Gailestingumo Motinos paveikslas – vienas žymiausių renesanso tapybos kūrinių Lietuvoje. Jis dar vadinamas Aušros Vartų Madona arba Vilniaus Madona. Paveikslas nutapytas specialiai šiai koplyčiai XVII amžiuje pagal Nyderlandų dailininko Martino de Voso pavyzdį.

Paveikslą garbino ir laikė stebuklingu ir katalikai, ir stačiatikiai, ir unitai (tai yra graikų apeigų katalikai). Jis žinomas visame pasaulyje, jo kopijos saugomos daugelio šalių bažnyčiose, pavyzdžiui, Paryžiuje – Švento Severino bažnyčioje, daugelyje Lenkijos bažnyčių.

Trumpa istorija

Aušros Vartai, kaip vienas iš Vilniaus miesto simbolių, pirmą kartą paminėti 1514 metais. Pradžioje šie vartai vadinti Medininkų vartais, nes pro juos vedė kelias į Medininkus. Gali būti, kad dabartinis pavadinimas kilęs nuo Aštriųjų vartų. Mat jie stovi miesto pakraštyje, kuris anuomet vadintas Aštriuoju. Kita vardo kilmės versija teigia, kad vartai yra Rytų pusėje, kur brėkšta Aušra. Be to, ir Mergelė Marija būdavo vadinama Aušros žvaigžde. Iš čia ir Aušros Vartai.

XVII amžiuje prie Aušros Vartų buvo pastatyta atskira medinė koplyčia ir į ją perkeltas stebuklingasis švenčiausios Mergelės Marijos paveikslas. Po gaisro pastatyta jau mūrinė koplyčia. Dabartinę vėlyvojo klasicizmo išvaizdą koplyčia įgavo XIX amžiuje, po rekonstrukcijos.

Užutrakio sodyba

Užutrakio dvaras – vienas ryškiausių ir geriausiai išsilaikiusių Lietuvos dvarų. Ant Galvės ežero kranto įkurtas ir restauruotas dvaro ir parko ansamblis leidžia pajusti XIX a. Lietuvos diduomenės gyvenimo dvasią.

Užutrakio dvaro sodybą XX a. pradžioje įkūrė grafas Juozapas Tiškevičius drauge su žmona Jadvyga. Jį įkvėpė unikalus Trakų kraštovaizdis.

Šiandien į dvarą patenkama sausumos keliu, tačiau grafo Juozapo Tiškevičiaus šeima juo nesinaudodavo – į pusiasalį plaustu keldavosi per Galvės ir Skaisčio ežerų sąsmauką, prie kurios gyveno keltininkas. Sausumos kelias tuomet buvo skirtas tik ūkio reikmėms ir dėl to pramintas Bulvių keliu. Juo nekeliaudavo ir Tiškevičių svečiai, atvykstantys į dažnai čia rengiamus priėmimus, giminių susitikimus ar draugiškas puotas.

Dvaras grafams Tiškevičiams priklausė iki Antrojo pasaulinio karo. Sovietų okupacijos metais jis buvo nacionalizuotas ir paverstas sanatorija, pionierių stovykla, vėliau – turizmo baze. Per šį laikotarpį dvaras stipriai nukentėjo – buvo suardytas originalus rūmų planas, smarkiai apleistas parkas.

Trumpa istorija

Rūmus, papuoštus įspūdingais Liudviko XVI stiliaus interjerais, kūrė lenkų architektas Juzefas Husas (Józef Huss). Juos užbaigia atvirais paviljonais karūnuota terasa, iš kurios atsiveria pasakiški vaizdai į Trakų pilį. Parką planavo žymus prancūzų kraštovaizdžio architektas Eduardas Fransua Andrė (Édouard François André). Buvo sukurtas mišraus stiliaus parkas, papuoštas antikinių skulptūrų kopijomis ir gausybe augalų. Čia vis dar auga beveik šimto rūšių įvairių formų medžiai bei krūmai – daugiau nei pusė jų buvo specialiai atvežti kuriant parką.

Mūsų dienomis Užutrakio dvaro sodyba atgimsta – restauruoti rūmai, atkuriamas parkas. Čia nuolat vyksta koncertai, parodos, o pats ansamblis yra viena lankomiausių regiono vietų.

Verkių dvaras

Verkių dvaro sodyba yra įsikūrusi Vilniaus miesto pakraštyje, gražiame kraštovaizdyje. Vienas sodybos pakraštys  remiasi į Neries upę, kiti ribojasi su Jeruzale, Naujaisiais Verkiais ir Verkių mišku. Verkių dvaro ansamblį sudaro daug išlikusių pastatų ir mažosios architektūros detalių.

Lankytojus atvykti čia traukia ne tik turtinga dvaro istorija ar puošnūs dvaro rūmai, bet ir graži gamta, juosianti rūmus iš visų pusių. Stačiuose Verkių kalno šlaituose auga įspūdingi kelių šimtų metų amžiaus, apie 1,5 m kamieno skersmens ąžuolai.

Teigiama, jog kadaise čia buvo šventas ąžuolynas – didžiųjų kunigaikščių valda, ilgainiui padovanota Vilniaus vyskupams. Vėliau, XVIII a. pabaigoje, šioje teritorijoje buvo įkurtas dvaro parkas, kurį sudarė žemutinis ir viršutinis parkas.

Žemutinis parkas neišliko. 1786 m. viršutiniame parke buvo pastatytos puikios oranžerijos, jose auginti tropiniai ir subtropiniai augalai, parvežti iš Italijos.

Trumpa istorija

Verkių dvaro pastatai – vieni vertingiausių Lietuvos klasicizmo statinių – neveltui praminti „Vilniaus Versaliu“. Dabar puošniausias Verkių pastatas – rytų oficina, kurioje yra atkurti kunigaikščio Petro Vitgenšteino laikų interjerai.

Žinios apie Verkių dvarą sklando jau nuo XIV amžiaus pabaigos. Tuo metu Verkių rūmai buvo didžiojo kunigaikščio nuosavybė. Archeologinių bei istorinių tyrimų medžiaga rodo, kad Verkiai buvo pagoniškojo kulto vieta, taip pat ši vieta laikoma krivių krivaičių sūnaus Lizdeikos gimtine.

Po Lietuvos krikšto, XIV a. pabaigoje, Jogaila įsteigė Vilniaus vyskupiją ir Verkius užrašė jos vyskupams. Vyskupo Igno Masalskio pastangomis rūmai buvo rekonstruoti ir tapo „Vilniaus Versaliu“ – vienu vertingiausiu klasicizmo statiniu Lietuvoje. Naująjį klasicistinį Verkių architektūrinį ansamblį sukūrė architektas Martynas Knakfusas ir jo mokinys, architektas Laurynas Stuoka-Gucevičius.